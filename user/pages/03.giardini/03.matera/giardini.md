---
title: 'Giardini Venerdì - Matera'
grid-size: grid-xl
show_sidebar: true
feed:
    limit: 10
---

**Giardini Venerdì** è il progetto vincitore del concorso _Indagine sui non abitanti_ indetto dal gruppo di ricerca Architecture of
Shame a Matera nel rione di case popolari **Serra Venerdì**.

Giardini Venerdì è il nome dato ad un’area comunale scelta per divenire un terreno di sperimentazione verso la creazione di un giardino di quartiere co-gestito dagli abitanti in collaborazione con il Comune di Matera. Il giardino è un luogo della città in cui, grazie alla relativa facilità di realizzazione, è possibile sperimentare, in piccola scala, patti collaborativi tra istituzioni e cittadini; così il progetto ha voluto divenire il prototipo di un modello di cooperazione su un suolo pubblico: professionisti, cittadini, insegnanti e allievi hanno messo in atto pratiche collettive di gestione delle aree verdi incolte del quartiere di case popolari di Serra Venerdì, la realizzazione del prototipo e la manutenzione del giardino sono divenuti momenti pedagogici per la scuola elementare e feste di quartiere.

Questi momenti d’incontro si sono svolti tra il 2018 e il 2019 e sono stati il frutto di una collaborazione intensa tra il gruppo informale della Scuola del Terzo Luogo, la Scuola Primaria F. Nitti, il Comitato di quartiere Serra Venerdì, Architecture of Shame, Ater Matera Venezia, Federcasa e Fondazione Matera-Basilicata 2019 nell’ambito del concorso indetto in occasione di Matera Capitale Europea della Cultura 2019.

Le attività nel giardino si sono sviluppate attraverso cinque incontri nel 2019:

* Arboratorio#1 - Alberi maestro di Serra Venerdì | 22 - 23 febbraio |
* Arboratorio#2 - Tra me e te voglio piantare un frutteto | 19 -22 aprile |
* Arboratorio#3 - Atelier della zappa | 26 Aprile |
* Arboratorio#4 - Mettere dimora | 27 maggio - 02 giugno |
* Arboratorio#5 - Murale e inaugurazione | 23 - 27 luglio |


Il lavoro sul campo ha fatto emergere una serie di criticità tecniche a proposito della coltivazione del giardino. Vorremmo ripartire da questi limiti per costituire un breve manuale d’uso, un Vademecum, che orienti i giardinieri di quartiere nella coltivazione di Giardini Venerdì.


**Il Suolo**

Si è constatato che il terreno è di tipo argilloso. La superficie superiore del suolo è fortemente compatta per uno strato di circa 30 cm. Scavando in profondità troviamo un terreno con una consistenza meno dura, migliore ad accogliere il sistema radicale delle piante.

_Consiglio_

Prima di procedere a nuove piantumazioni smuovere ampiamente la superficie del terreno, al fine di areare la terra e renderla maggiormente permeabile all’acqua. Le piantumazioni dovranno essere protette da uno strato di pacciamatura al fine di garantire una maggiore umidità del terreno intorno alla buca di piantumazione.

_Proposta di laboratorio_

Studio della composizione del suolo. Atelier pedagogico sulla composizione del suolo: creazione di una fossa pedologica, osservazione delle diverse forme di vita presenti nel terreno e dei diversi substrati.

**Le piantumazioni**

Per un migliore attecchimento delle piante consigliamo due momenti dell’anno per la messa a dimora di nuove essenze: un momento primaverile tra i mesi di Marzo e Aprile e un momento autunnale tra Ottobre e Novembre.


**Irrigazione**

La mancanza d’acqua durante il periodo estivo ha causato la perdita di più di metà delle essenze piantumate. La mancanza d’acqua è un grande ostacolo per lo sviluppo dei giardini, nel clima mediterraneo, è necessario impiegare tecniche di risparmio idrico. Un giardino progettato secondo le tecniche di giardino senza irrigazione di Olivier Filippi possono essere degli strumenti importanti per la creazione di giardini pubblici in clima mediterraneo che non abbiano bisogno di irrigazione.

_Proposta di laboratorio_

Sperimentazione delle tecniche di giardino senz’acqua con gli abitanti e con tecnici del comune.

**Il taglio delle erbe spontanee**

La gestione dei prati e delle erbe spontanee nasce dall’osservazione della natura, il taglio delle erbe fatto al momento più opportuno dona nuova vitalità al giardino. L’obiettivo è di preservare la massima biodiversità esistente attraverso lo studio della flora spontanea e della fauna. Per la sensibilità diffusa non è accettabile però che piante spontanee possano essere parte di un giardino, soprattutto quando sfioriscono.

_Consiglio_

Il taglio dell’erba va effettuato in maniera localizzata due volte l’anno nei mesi di gennaio e luglio. I tracciati di taglio già individuati potranno essere modificati durante le attività di manutenzione straordinaria. Un lavoro di sensibilizzazione e conoscenza delle erbe spontanee e delle loro proprietà medicinali e curative può essere un buon metodo per mettere in discussione il rapporto degli abitanti con le cosidette “erbacce”.

_Proposta di laboratorio_

Creazione di un manuale di gestione dei prati attraverso lo studio delle erbe spontanee lungo le diverse stagioni dell’anno.
Questo documento potrebbe essere realizzato in collaborazione con le cooperative che gestiscono la manutenzione delle aree verdi pubbliche di Serra Venerdì. Degli incontri di osservazione e uso delle piante spontanee a fini curativi o alimentari possono essere dei momenti importanti di sensibilizzazione rispetto all’importanza e bellezza delle piante spontanee e al loro ruolo nell’ecosistema.

Giardini Venerdì durante il 2019 è divenuto un luogo di sperimentazione, individuato grazie ad un concorso internazionale indetto da Architecture of Shame: sperimentale per la scuola elementare nell’educazione dei bambini, impegnati nella realizzazione di un giardino al di fuori del recinto scolastico e a diretto contatto con il quartiere, per gli abitanti a confronto con una gestione non convenzionale di un’area pubblica.
L‘area si è animata ed è divenuta un luogo di incontro e un giardino; questo luogo si basa però su fragili equilibri che come le piante hanno bisogno di essere curati.
Queste linee guida non rappresentano solo delle possibili soluzioni ai problemi tecnici di Giardini Venerdì, possono divenire nuove occasioni di sperimentazione; dei momenti in cui persone di diverse provenienze, età e conoscenze potranno confrontarsi e collabore, imparando insieme.
